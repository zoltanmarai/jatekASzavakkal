A Huawei az egyetem Gépészmérnöki, Informatikai és Villmosmérnöki Karán elindítja a saját HAINA (Huawei Authorised Information and Network Academy) programját, ami következő generációs mobilhálózatokról, pontosabban az 5G mobiltechnológiával foglalkozik. Az oktatók képzését és a tananyagot a Huawei adja, az egyetem az infrastruktúrát és a fenntartást.

„A Huawei így hozzájárul az egyetem versenyképességének további javulásához, a minőségi oktatás erősítéséhez. Az e területen végzett hallgatóink eddig is azonnal el tudtak helyezkedni, ezzel a kiegészítő képzéssel pedig a legkorszerűbb gyakorlati ismeretekre tesznek szert.”

– idézi a hivatalos sajtóközlemény dr. Lukács Esztert, a SZIE rektorhelyettesét. A Huawei eddig egy csúcsminőségű szervert, kínai tanulmányutak lehetőségét és digitális tankönyveket biztosított az egyetemnek.

A képzés várhatóan színvonalas lesz, hiszen a Huawei nemcsak használja az 5G technológiát, hanem a fejlesztésében is részt vett. A gyakorlati tapasztalat nem hiányzik, az együttműködésből az egyetem is profitálhat – akkor ez win-win, nem?

Innováció 2.0
Két amszterdami egyetem, az UvA és a VU idén májusban írtak alá együttműködési megállapodást a Huaweijel: ennek értelmében mindkét intézmény 3,5 millió euró támogatást kap, amit egy 100 szakembert foglalkoztató mesterségesintelligencia-fejlesztési laboratóriumra költenének. A holland egyetemek szóvivői szerint az együttműködés feltételeit alaposan ellenőrizték, és biztosították a projekt résztvevőit, hogy szabadon publikálhatják az önálló kutatási eredményeiket.

A Huawei évi 300 000 000 dollárt juttatna felsőoktatási intézményeknek a világ minden táján, tíz éven át. A cég azt állítja, hogy nem vár cserébe semmit, csak azt, hogy ő ismerhesse meg először az új innovációs utakat a mobilkommunikációs iparban. Oktatásfejlesztési programja, az Innovation 1.0 elsősorban a minőségi fogyasztási cikkek gyártását célozta, de az Innovation 2.0 az új infokommunikációs alapkutatásokat finanszírozza.

Az Innovation 2.0 egy tízéves projekt; ennek keretében a Huawei évi háromszázmillió dollárt juttatna egyetemi kutatóintézeteknek. A fő kutatási profiljuk az optikai számítástudomány (optical computing), az algoritmusfejlesztés és a hatékony adatbázis-kezelés. Ezeket a technológiákat mesterségesintelligencia-fejlesztéshez éppúgy felhasználhatják, mint a telefonba építhető biometrikus szenzorok finomhangolásához.